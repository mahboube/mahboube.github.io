---
layout: post
title:  اموزش مقدماتی گیت
date:   2016-04-05 05:00:37 +0430
categories: git
tags: [github, github-pages, jekyll]
---
مبانی git

در نوشته پیشین در مورد سیستم های کنترل نسخه توضیح دادیم؛ اما خلاصه کلام، git چیست؟
این بخش بسیار مهم است، زیرا اگر شما درک کنید که git چه هست و چطور کار می کند، آنوقت استفاده از git احتملا به‌طور چشمگیری برایتان ساده می شود.

همانطور که git را یاد می‌گیرید سعی کنید ذهن خود را از چیزهایی که احتمالا درباره‌ی سایر سیستم های کنترل نسخه می دانید پاک کنید :-)  اصولا در یادگیری هر تکنولوژی جدید بهتر هست بدون پیش‌فرض قبلی وارد شوید. انجام این کار به شما کمک می کند تا در هنگام استفاده از آن تکنولوژی، سردرگم نشوید.

git به اطلاعات و فایل های یک پروژه، بسیار متفاوت از سایر سیستم های کنترل نسخه نگاه می کند و به شکل دیگری آن‌ها را ذخیره می کند. دانستن این تفاوت‌ها به جلوگیری از گیج شدن در هنگام کار کمک می کند.
ذخیره بصورت یک عکس بجای ذخیره‌ی تغییرات

بزرگترین تفاوت گیت git با سایر سیستم های کنترل نسخه مثل SVN، در نوع نگاه git به داده‌های پروژه (فایل‌‌ها، فولدرها) و نحوه ذخیره آنها است.

بسیاری از سیستم های کنترل نسخه اطلاعات مربوط به هر پروژه را بر اساس تغییرات صورت گرفته در فایل ها ذخیره می کنند. این سیستم ها (مثل SVN، Perforce، Bazaar و…) به اطلاعات یک پروژه اینطور نگاه می کنند که یک مجموعه، فایل‌هایی هستند که در این پروژه وجود دارند، و مجموعه دوم، تغییراتی هستند که در گذر زمان روی فایل های موجود در پروژه (یا همان مجموعه اول) اعمال شده اند.

به عبارتی دیگر، در مرحله اول یا Version 1، نسخه اصلی فایل‌های پروژه ذخیره شده و در سایر مراحل، تنها همان تغییری در یک یا چند عدد از فایل‌ها صورت گرفته است، ذخیره خواهد شد. نمودار زیر بصورت شماتیک رفتار این دسته از سیستم‌ها را نشان می‌دهد:
VCSs except git, store data as changes to a base version of each file

در این نمودار، Δi نشان دهنده تغییر i اُم اعمال شده بر روی فایل اصلی است.

     سایر سیستم ها، تمایل دارند که اطلاعات هر پروژه را بصورت تغییرات اعمال شده بر روی نسخه های اصلی فایل های پروژه، ذخیره کنند.

اما git به این شکل اطلاعات پروژه را ذخیره نمی کند. هر بار که شما یک یا چند فایل از پروژه را تغییر داده و آن را در git ذخیره می کنید (اصطلاح commit کردن)، git یک تصویر از نسخه تغییر یافته آن فایل ها تهیه می کند و یک مرجع به آن اختصاص می دهد؛

به عنوان یک مثال ساده، تصور کنید یک می خواهید حرکت یک توپِ در حال حرکت را ثبت کنید. کاری که سیستم هایی مانند SVN انجام می دهند این است که در لحظه اول توپ را در مکان اصلی آن ثبت می کنند و در لحظه های بعدی از حرکت توپ، تنها “جابجایی” و یا “تغییر مکان” توپ را دنبال کرده و ذخیره می کنند. اما git به جای ذخیره تغییر مکان توپ، در هر لحظه یک عکس یا snapshot از حرکت توپ تهیه کرده و ذخیره می کند. به این ترتیب ما در هر لحظه یک توپ داریم که موقعیت مکانی آن تغییر کرده اما وابسته به موقعیت ابتدایی آن نیست! (واقعا مثال ساده‌ای بود :-D)

نمودار زیر بصورت شماتیک نحوه عملکرد git را نشان می دهد:

Git stores data as snapshots of the project over time

در این نمودار، A1 نشان دهنده تصویر فایل A پس از اولین تغییر است.

     برای کارایی بیشتر، اگر فایلی نسبت به حالت قبل تغییر نکرده باشد، git دومرتبه آن را ذخیره نمی کند، بلکه از همان فایل نسخه پیشین استفاده می کند. برای مثال در Version 2، فایل B تغییر نکرده و هرگاه Version 2 پروژه نمایش داده شود، git از فایل B موجود در Version 1 استفاده خواهد کرد.

این تمایز مهم بین git و سایر سیستم های کنترل نسخه (VCS) است؛ چیزی که گیت را به ابزاری قدرتمند برای مدیریت فایل تبدیل کرده که تمام جنبه های کنترل نسخه را پوشش می دهد. [در نوشته های بعدی در مبحث Branch به مزایای این طرح پی خواهیم برد.]
انجام کارها به صورت محلی

همانطور که در نوشته پیشین به آن اشاره شد، با استفاده از git که یک “سیستم مدیریت نسخه توزیع شده” یا “DVCS” است، در بیشتر عملیات ها، شما تنها به فایل های موجود در کامپیوتر خودتان نیاز خواهید داشت و تقریبا همه چیز بصورت محلی انجام می شود. در حالی که در “سیستم های کنترل نسخه متمرکز” یا “CVCS” مانند SVN، اکثر عملیات ها وابسته به کامپیوتر سرور یا مرکزی بوده و این باعث ایجاد سربار یا overhead در شبکه شده و سرعت عملیات را کاهش می دهد.

در این مقایسه، ممکن است اینگونه به نظر رسد که انگار یک منبع قدرت فرا زمینی، git را با یک قدرت غیرقابل بیان نیرو بخشیده 😀 چراکه شما همه‌ی اطلاعات مربوط به یک پروژه (در طول زمان) را در کامپیوتر شخصی خود دارید و هر عملیات از git را که بخواهید، به سرعت انجام می پذیرد.

به عنوان مثال، برای دیدن تاریخچه و روند تغییرات یک پروژه، git نیازی به اتصال به سرور و دریافت آن اطلاعات ندارد؛ همه چیز در کامپیوتر محلی‌تان ذخیره شده است. یا اگر بخواهید تغییرات یک فایل را نسبت به وضعیت یک ماه پیش مشاهده کنید، git نیازی به ارسال این درخواست به سرور ندارد، بلکه به راحتی به تاریخچه ثبت شده در محل پروژه نگاه کرده و تغییرات آن فایل را در این بازه یک ماهه محاسبه می کند.

این به این معنی است که شما می توانید به سادگی در هر جایی که که هستید، در قطار، در هواپیما، در سفر و… به راحتی پروژه خود را توسعه دهید و تغییرات آن را در پایگاه داده محلی git ثبت کنید. درحالی که اگر از سیستم هایی مشابه SVN استفاده می کردید، نمی توانستید بدون اتصال به کامپیوتر سرور، تغییرات انجام شده بر روی فایل های پروژه را در پایگاه داده (که بر روی سرور مرکزی واقع شده) ذخیره کنید.
دسترسی به فایل ها بر اساس مقدار “هَش” (Hash)

در ابتدا لازم است توضیحی ابتدایی در مورد “هَش” (Hash) داده شود.

Hash “هَش” رشته ای است که از “توابع درهم‌سازی” یا “Hash functions” حاصل می شود و بسته به نوع الگوریتم تابع درهم‌ساز، تعداد کاراکترهای آن متفاوت است. از توابع درهم‌ساز می توان به MD5 ،SHA-1 ،HAVAL و WHIRLPOOL اشاره کرد [در این نوشته هدف توضیح کاربرد “هش” خروجی از این توابع است.]

برای مثال، رشته‌ی “هش” خروجی از دو تابع MD5 و SHA-1 برای عبارت “kava.ir”، بصورت زیر است:
1
2
	
31a99cefedd513ec1873db7d9c21c1af			// MD5 Hash
f5527fbbd67a0af38eb2ac958c544789b0af110b	// SHA-1 Hash

می توان گفت “هش” تولید شده، برای هر رشته‌ یا عبارتِ ورودی به توابع درهم‌ساز، منحصر بفرد است؛

بنابراین اگر بجای وارد نمودن یک عبارت، محتوای یک فایل را به این توابع وارد کرده و مقدار “هش” خروجی تابع را ذخیره کنیم، و فایل را ویرایش نموده و دوباره مقدار “هش” آن را با همان تابع محاسبه کنیم، این دو مقدار “هش” با یکدیگر متفاوت خواهند بود. از این روش می توان فهمید که آیا در یک فایل تغییری رخ داده است یا خیر.

قبل از ذخیره شدن هر چیز در git، ابتدا مقدار “هش” آن محاسبه می شود. به عبارتی غیر ممکن است که فایل یا پرونده‌ای در پروژه تغییر کند بدون آنکه git از آن مطلع شود.

مکانیزم و الگوریتمی که git برای محاسبه “هش” فایل‌ها و پوشه‌ها از آن استفاده می کند، SHA-1 نام دارد. خروجی این تابع، یک رشته ۴۰ کاراکتری است که ترکیبی از حروف a-f و اعداد ۹-۰ می باشد (یک رشته‌ی هگزادسیمال یا مبنای ۱۶) که بر اساس محتوای فایل یا ساختار پرونده‌ی پروژه محاسبه می شود.

در حقیقت git بر اساس نام فایل‌، آن را در پایگاه داده‌ی خود جستجو نمی کند، بلکه با استفاده از رشته‌ی “هش” حاصل از محتوای فایل، به آن دسترسی پیدا می کند.
سه حالت اصلی در git

این بخش مهمترین قسمت از مبحث امروز است که باید در مورد git به یاد بسپارید، اگر می خواهید ادامه‌ی روند آموزش را به راحتی طی کنید، به این بخش توجه کنید.

۳ حالت یا وضعیت اصلی برای فایل های شما در git وجود دارد:

    سپرده شده یا “Committed”
    تغییر یافته یا “Modified”
    به روی صحنه رفته یا “Staged”

Committed به این معنی است که اطلاعات شما به طور ایمن در پایگاه داده‌ی git ذخیره شده است.
Modified به این معنی است که شما فایل را وبرایش کرده و تغییر داده اید اما هنوز Commit نکرده‌اید (در git ذخیره نکرده‌اید.)
Staged به این معنی است که شما یک فایل تغییر یافته یا Modify شده را برای قرار گیری در Commit بعدی به روی صحنه برده‌اید. (یعنی علامت گذاری نموده اید تا در اولین Commit در git ذخیره شود.)

نمودار زیر سه بخش اصلی یک پروژه git را به ما نشان می دهد: پوشه‌ی محیط کار، بخش stage یا صحنه و پوشه‌ی git یا همان repository

Working directory staging area and git directory
پوشه‌ی git یا همان repository که با نام git. در پوشه‌ی محیط کار (پروژه) ایجاد می گردد، جایی است که تمام اطلاعات پس از هر Commit در آن ذخیره می شود. این بخش مهمترین قسمت از git است که تاریخچه تغییرات پروژه را دربر می گیرد و در انتقال پروژه از کامپیوتر محلی به سرور و بلعکس، انتقال می یابد.

پوشه‌ی محیط کار یا پروژه، تنها یک نسخه از پروژه است. فایل های درون این پوشه از پایگاه داده‌ی git (واقع در پوشه git.) استخراج و از حالت فشرده خارج شده و در پوشه محیط کار یا محل پروژه قرار می گیرند تا شما بتوانید آن‌ها را تغییر داده یا ویرایش نمایید.

بخش stage یا صحنه، تنها یک فایل ساده است که در داخل پوشه git قرار گرفته است. این فایل حاوی اطلاعات مربوط به فایل هایی است که باید در Commit بعدی، در پوشه git ذخیره شوند.

روند انجام کار در git به صورت زیر است:

    شما فایل های موجود در پوشه پروژه را ویرایش می کنید.
    فایل های تغییر یافته یا افزوده/کاسته شده از پروژه را به stage اضافه می کنید.
    فایل های به روی stage رفته را Commit کرده و با اینکار یک تصویر از وضعیت پروژه و فایل های روی stage را به صورت دائمی در پوشه git خود، ذخیره می کنید.

پس اگر یک نسخه از یک فایل مشخص در پوشه‌ git است، آن فایل Commit شده نامیده می شود.
اگر یک فایل ویرایش شده و یا به پروژه افزوده یا از آن حذف گردیده، و به stage نیز اضافه شده است، آن فایل staged یا “به روی صحنه رفته” نامیده می شود.
و اما اگر آن فایل پس از ویرایش به stage اضافه نشده باشد، در Commit بعدی شرکت داده نشده و Modified یا “ویرایش شده” نامیده می شود.